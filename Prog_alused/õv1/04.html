<h2>Andmetüübid ja -struktuurid</h2>
<h3>Andmetüüpidest (liht- ja liittüübid)</h3>
<p>
    Programmeerimisel jaotatakse andmetüübid laias laastus lihttüüpideks ja liittüüpideks. Lihtüübid tähistavad nö
    “atomaarseid” või “jagamatuid” väärtusi – näiteks arvutüübid ja tõeväärtustüüp; liittüübid (näiteks list ja ennik)
    aga tähistavad väärtusi, mida saaks veel mingiteks alamkomponentideks (nt. listi elementideks) jagada. Sõnega on
    Pythoni puhul pisut segased lood – seda võib olenevalt vaatenurgast pidada nii lihttüübiks, kui ka liittüübiks.
</p>
<p>
    Nagu öeldud, liittüüpi väärtused on kombineeritud kokku mingitest teistest väärtustest. Oluline on see, et need
    komponendid moodustavad mingi kindla struktuuri. Näiteks järjendite puhul moodustub struktuur sellest, et iga komponent
    (element) on teiste komponentidega võrreldes kas eespool või tagapool, teisisõnu – järjendi struktuur määrab elementide
    järjestuse. Teistel Pythoni liitüüpidel on teistsugune struktuur – näiteks hulgatüübi struktuur määrab ära vaid selle,
    millised elemendid hulka kuuluvad, elementide järjestus pole selles struktuuris oluline. Kuna struktuur on liittüüpide
    puhul väga tähtis, siis nimetatakse neid vahel ka struktuurseteks tüüpideks või andmestruktuurideks.
</p>
<p>
    Erinevatel andmestruktuuridel on erinevad kasutusviisid, mida nad toetavad – listi puhul saab elementi append-ida,
    sõnastikus saab küsida elementi tema (suvalist tüüpi) võtme järgi jne, st. meid huvitab eelkõige mida mingi
    andmestruktuur “teha oskab”. Reaalsetes programmides aga on tihti vaja teada ka ka seda kuidas seda tehakse. Seetõttu
    on loodud näiteks erinevaid listitüüpe, millega saab teha samu asju, aga mis sisemas töötavad erinevalt ning seetõttu
    sobivad eri situatsioonidesse paremini või halvemini (näiteks ühe tuntud listitüübi variatsiooni puhul toimib
    indekseerimine väga kiiresti aga teise puhul saab väga kiiresti listi algusesse uut elementi lisada).
</p>
<p>
    Erinevat andmetüüpi väärtusi on vaja erinevates olukordades, sest nendega on võimalik sooritada erinevaid tegevusi. Ka
    näiliselt sama tegevus võib anda erinevaid andmetüüpe kasutades erinevaid tulemusi. Oluline on ka see, et erinevat
    tüüpi väärtusi hoitakse arvuti mälus erinevalt – ka ruumi võtavad nad mälus erinevalt.
</p>
<h3>Olulisemad andmestruktuurid Pythonis</h3>
<p>
    Pythonis on erinevate andmete talletamiseks kasutusel erinevad andmestruktuurid. Andmestruktuuride mõiste on oluline,
    kuna eri tüüpi andmetega saab teha erinevaid operatsioone. Meie jaoks on Pythonis kõige olulisemad järgmised
    andmestruktuurid:
</p>
<ul>
    <li>Täisarvud (integer <code>int</code>) - näiteks <code>3</code>, <code>0</code>, <code>-1</code></li>
    <li>Ujukomaarvud (float <code>float</code>) - näiteks <code>3.3</code>, <code>-7.0</code></li>
    <li>Sõne / tekst (string <code>str</code>) - näiteks <code>"koer"</code> (või <code>'koer'</code>), <code>"tipp ja täpp"</code> (või <code>'tipp ja täpp'</code>)</li>
    <li>Tõeväärtused (boolean <code>bool</code>) - <code>True</code> või <code>False</code></li>
</ul>
<p>Lisaks nendele andmestruktuuridele on Pythonis veel teisigi, keerukamaid andmestruktuure (näiteks: järjend, sõnastik, ennik, hulk).</p>
<h4>Arvud (<code>int</code> ja <code>float</code>)</h4>
<p>
    Pythonis on olemas eraldi kaks andmetüüpi täis- ja reaalarvude esitamiseks. Täiarvu tüübiks on <code>int</code> (lühend sõnast
    integer) ning reaalarvu tüübiks on ujukomaarvud (ingl k. floating point number, lühendatult <code>float</code>). Reaalarvude
    esituses kasutatakse koma asemel punkti. Näiteks täisarvud <code>7</code>, <code>-8</code> ja <code>20</code> või reaalarvud <code>4.5</code>, <code>5.0</code> ja <code>-11.09</code>.
</p>
<h4>Tekst ja sõnad ehk sõne <code>str</code></h4>
<p>
    Teksti ja sõnade jaoks on Pythonis olemas andmetüüp sõne (ingl k string, lühendatult <code>str</code>). Sõnu ja teksti piiritletakse
    nii ühe- kui ka kahekordsete jutumärkidega. Näiteks <code>"koer"</code> või <code>'minu pere ja muud loomad'</code>.
</p>
<h4>Tõeväärtused <code>bool</code></h4>
<p>
    Tõeväärtuse andmetüübiks on Pythonis bool (lühend sõnast boolean) ning sellel on ainult kaks võimalikku väärtust: <code>True</code>
    ja <code>False</code>.
</p>
<br/><br/><br/>
<div class="button" style="width: 100%; text-align: center;">
    <a onclick="loadMain2('./õv1/05.html')" href="#jump_to">Järgmine teema</a>
</div>